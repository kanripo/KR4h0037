# -*- mode: mandoku-view; -*-
#+TITLE: 南嶽倡酬集
#+DATE: 2015-08-25 00:32:59.786806
#+PROPERTY: ID KR4h0037
#+PROPERTY: BASEEDITION WYG    
#+PROPERTY: JUAN 東歸亂藳序
<pb:KR4h0037_WYG_003-1a>¶
東歸亂藁序¶
始予與擇之陪敬夫為南山之逰窮幽選勝相與詠而¶
賦之四五日間得凡百四十餘首既而自咎曰此亦足¶
為荒矣則又推數引義更相箴戒者久之其事見于倡¶
酬前後序篇亦已詳矣自與敬夫别遂偕伯崇擇之東¶
來道路次舍輿馬杖屨之間專以講論問辨為事盖已¶
不暇扵為詩而閒隙之時感事觸物又有不能無言者¶
則亦未免以詩發之盖自櫧州厯宜春汎清江泊豫章¶
<pb:KR4h0037_WYG_003-1b>¶
涉饒信之境繚繞數千百里首尾二十八日然後至於¶
崇安始盡胠其槖掇拾亂藁纔得二百餘篇取而讀之¶
雖不能當義理中音節然視其間則交規自警之辭愈¶
為多焉斯亦吾人所欲朝夕見而不㤀者以故不復毁¶
棄姑序而存之以見吾黨直諒多聞之益不以逰¶
談宴樂而廢至其時或發於一偏不能一出於正者亦¶
皆存而不削庶乎後日觀之有以惕然自省而思所以¶
改焉是則此藁之存亦未可以為無益而畧之也若夫¶
<pb:KR4h0037_WYG_003-2a>¶
江山景物之竒隂晴朝暮之變幽深傑異千態萬狀則¶
雖所謂三百篇猶有所不能形容其髣髴此固不得而¶
記云乾道丁亥冬十二月二十一日新安朱熹序¶
